A játék története
A játék eredete

A legenda szerint néhány száz évvel ezelőtt egy átfázott angol íjász elhatározta, hogy kellemesebb módot választ a gyakorlásra a téli hónapokban. Letette íját, levágott a nyílvesszőjéből és elvonult a közeli pub kellemes melegébe és kényelmébe, ahol ügyességét úgy gyakorolta, hogy a lerövidített nyílvesszőket a falra akasztott farönkszeletbe dobta. Mellé állt egy másik íjász, aki megpróbált az előzőnél jobb eredményt elérni és ezzel megszületett a vetélkedés, a játék, a sport.

Az első szövetségek és világbajnokság

Az első írásos feljegyzések között szerepel, hogy az isincourt-i csata idején, 1415-ben az angol íjászok, valamint 1620-ban az első angol kivándorlók az Újvilág felé hajózva a Mayflower fedélzetén a DARTS valamely formáját játszották. A kezdeti időszakban a sport a brit civilizációval érintett területeken terjedt el. A ma érvényes szabályzatok alapját képező versenyszisztémát első alkalommal – mint annyi más sportnál – Nagy-Britanniában dolgozták ki a 19. század végén és akkor alakultak az első szervezetek és klubok is. 1896-ban született meg mai formája, melyet Brian Gamlin helyezett el 20 számot a táblán.

Az első brit nemzeti szövetség 1924-ben jött létre. Mivel előtte sokan szerencsejátéknak tartották, ez a szervezet fogalmazta meg először, hogy DARTS sport egy olcsó, tiszta, ügyességi játék. 1928-tól egészen az ötvenes évekig a legjelentősebb DARTS-verseny a Londoni Sunday által szponzorált News of World volt.

A sport fejlődése a hatvanas évek végén, a hetvenes évek elején jelentősen felgyorsult, izgalmas, népszerű sporttá fejlődött. A szinte robbanásszerű fejlődésben – a sport alapvető tulajdonságából eredő népszerűségen kívül – két tényező játszott fontos szerepet.

Az egyik: a technikai fejlődés, a felszerelések gyártói képesek lettek a nyilakat volfrám ötvözetből készíteni, ami elősegítette az eredmények jelentős javulását.

A másik, talán az első tényezőnél fontosabb: 1973-ban Oliver A. Croft vezetésével alakult brit nemzeti szövetség a British Darts Organization (BDO) a televízió nyilvánossága elé vihette a dartsot. 1978-ban ők rendezték meg az első darts-világbajnokságot, melyet a walesi Leighton Rees nyert meg.

A BDO megalakulását sorra követték más nemzetek szervezeteinek, szövetségeinek megalakulása az USA-ban, Svédországban, Ausztriában, Belgiumban, Új-Zélandon. 1976-ban brit kezdeményezésre megalakult a nemzetközi szervezet a World Darts Federation . Ez a szervezet dolgozta ki és tartja karban a nemzetközi versenyszabályzatot, a ranglista rendszert, szervezi és ellenőrzi a nemzetközi ranglista alapját képező versenyeket, a DARTS népszerűsítését.

A WDF 1992. december 14.-én immár 48. tagként soraiba felvette a Magyar Darts Szövetséget.

--------------------------

A darts játék szabályai

A darts angol eredetű játék és sportág, melynek során apró nyilakkal dobnak egy kör alakú céltábla különböző pontértékű szektoraira. Általában pubokban és kocsmákban játsszák a világ minden részén, de a legnagyobb versenyek és szervezetek az Egyesült Királyságban, az Amerikai Egyesült Államokban, Hollandiában és a skandináv országokban működnek.

A dartsban két szakágat különböztetnek meg, a tábla és a nyilak anyagától függően.

Steel dartsnak nevezik azt a játékot, amikor fémhegyű (steel=acél) nyíllal szizál (vagy ritkábban egyéb anyagú) táblára dobnak, soft dartsnak pedig azt, amikor a játékosok automata gépekre játszanak műanyag hegyű nyilakkal.

Az alábbi szabályok érvényesek általában a darts sportágban, ám a különböző versenyek kiírásaiban ezek változhatnak, illetve egyéb szabályokkal egészülnek ki.

A tábla elhelyezése

A darts tábla húsz szektorra van felosztva, és ezek a szektorok egy bizonsos sorrendben fel vannak számozva egytől húszig, amint az alanti kép mutatja. A szektorok legkülső részén található külső gyűrű a duplázó gyűrű, a körülbelül a szektorok derekánál található gyűrű a triplázó.A tábla közepén található két kisebb kör a külső bull és a bull.

A táblától 237 cm-re kell állnia a dobónak.

A tábla középpontjának magassága a talajtól mérve 173 cm (egy hat láb, vagy 183 cm magas ember szemmagassága).

Dobásnál mindkét lábnak a dobóvonal mögött kell lennie. Az eldobott nyilat akkor sem lehet újra eldobni, ha az nem érte a táblát. Az elejtett nyílért a dobóvonalon belülre is be lehet lépni.

Számolás

Steel játékban csak a táblából a játékos által kivett nyilak pontértéke számít.

Soft játéknál 'amit a gép megad' elv érvényesül. /A Magyar Darts Szövetség szabályzata alapján ez alól kivételt képez a kiszálló szektorra dobott utolsó nyíl. Abban az esetben ha az bent áll a táblában, de a gép mégis tévesen számolta./

Játék fajták

'01 játékok (901, 701, 501, 301 ezek ugyanazon elven mennek végig, csapat játékban 1001-gyel szokás kezdeni)
Cricket (3*20, 3*19, 3*18, 3*17, 3*16, 3*15, 3*tripla, 3*dupla, 3*bull)
Shanghai
Bull Master

Pontozás

A versenyzők felváltva dobnak körönként 3-3 nyilat. Csak annak a dobásnak van értéke, amikor a dart beleáll, és benne marad a táblában. A dobás értékét a nyíl által eltalált szektor száma adja meg. Ha azonban a szektoron belül a dupla vagy a tripla gyűrűbe áll a dart, akkor a szektor számának a duplája vagy triplája lesz a dobás értéke.

Az alábbi kép a tábla felső részén található szektorok értékét mutatja. A "legértékesebb hely" ezek szerint a táblán a tripla huszas. A külső bull 25, a bull 50 pontot ér. Ha a nyíl a külső gyűrűn kívül áll a táblába, a dobás értéke nulla.

'01 játékok szabálya

A játék célja
Mindkét játékos '01 (301,501,701) ponttal kezd. Az egyes dobások által meghatározott pontszámok levonásra kerülnek az éppen aktuális pontszámból. Az nyer, aki pontosan eléri a nullát oly módon, hogy az utolsó dobása egy dupla, amivel pontosan nulla lesz a pontszáma. Se több, se kevesebb.

A "Bust"
Az ún. bust akkor van, ha: Az adott körben a játékos több pontot dob, mint a kör előtti pontszáma (negatív pontszáma lenne ha levonnánk). A játékosnak 1 pontja maradna levonás után (nem lehet 1 pontot dobni duplával a következő körben). A játékos elérné a 0 pontot levonás után, de nem duplával fejezte be. Ilyen esetekben az adott körben szerzett pontok nem kerülnek jóváírásra, tehát a következő körben ugyanonnan kezdi, mint ahonnan az aktuális kört kezdte.

A játék vége
A játék addig tart amíg valamelyik játékos eléri a 0 pontot. Amelyik játékos ezt megteszi, a játékot megnyeri.